<div class="stotra-section">
  <div class="stotra-title">मारुती स्तोत्र (मराठी) </div>

  <div class="stotra-container" id="stotra-container" lang="mr">
    <p>
भीमरूपी महारुद्रा, वज्रहनुमान मारुती |<br>
वनारी अंजनीसूता रामदूता प्रभंजना || १ ||<br><br>

महाबळी प्राणदाता, सकळां उठवी बळें |<br>
सौख्यकारी दुःखहारी, दुत वैष्णव गायका || २ ||<br><br>

दीनानाथा हरीरूपा, सुंदरा जगदांतरा |<br>
पाताळदेवताहंता, भव्यसिंदूरलेपना || ३ ||<br><br>

लोकनाथा जगन्नाथा, प्राणनाथा पुरातना |<br>
पुण्यवंता पुण्यशीला, पावना परितोषका || ४ ||<br><br>

ध्वजांगे उचली बाहो, आवेशें लोटला पुढें |<br>
काळाग्नी काळरुद्राग्नी, देखतां कांपती भयें || ५ ||<br><br>

ब्रह्मांडे माईलें नेणों, आवळे दंतपंगती |<br>
नेत्राग्नीं चालिल्या ज्वाळा, भ्रुकुटी ताठिल्या बळें || ६ ||<br><br>

पुच्छ ते मुरडिले माथा, किरीटी कुंडले बरीं |<br>
सुवर्ण कटी कांसोटी, घंटा किंकिणी नागरा || ७ ||<br><br>

ठकारे पर्वता ऐसा, नेटका सडपातळू |<br>
चपळांग पाहतां मोठे, महाविद्युल्लतेपरी || ८ ||<br><br>

कोटिच्या कोटि उड्डाणें, झेपावे उत्तरेकडे |<br>
मंद्राद्रीसारिखा द्रोणू, क्रोधें उत्पाटिला बळें || ९ ||<br><br>

आणिला मागुतीं नेला, आला गेला मनोगती |<br>
मनासी टाकिलें मागें, गतीसी तुळणा नसे || १० ||<br><br>

अणुपासोनि ब्रह्मांडाएवढा होत जातसे |<br>
तयासी तुळणा कोठे, मेरू मंदार धाकुटे || ११ ||<br><br>

ब्रह्मांडाभोवतें वेढें, वज्रपुच्छें करू शकें |<br>
तयासी तुळणा कैची, ब्रह्मांडी पाहता नसे || १२ ||<br><br>

आरक्त देखिलें डोळा, ग्रासिलें सूर्यमंडळा |<br>
वाढतां वाढतां वाढें, भेदिलें शून्यमंडळा || १३ ||<br><br>

धनधान्य पशूवृद्धि, पुत्रपौत्र समग्रही |<br>
पावती रूपविद्यादी, स्तोत्रपाठें करूनियां || १४ ||<br><br>

भूतप्रेतसमंधादी, रोगव्याधी समस्तही |<br>
नासती तूटती चिंता, आनंदे भीमदर्शनें || १५ ||<br><br>

हे धरा पंधरा श्लोकी, लाभली शोभली बरी |<br>
दृढदेहो निसंदेहो, संख्या चन्द्रकळागुणें || १६ ||<br><br>

रामदासी अग्रगण्यू, कपिकुळासि मंडणू |<br>
रामरूपी अंतरात्मा, दर्शनें दोष नासती || १७ ||<br><br>

॥ इति श्रीरामदासकृतं संकटनिरसनं मारुतिस्तोत्रं संपूर्णम् ।।<br>
</p>

    
  </div>
</div>
