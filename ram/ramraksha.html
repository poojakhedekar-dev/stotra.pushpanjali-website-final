<div class="stotra-section">
  <div class="stotra-title">श्रीरामरक्षा स्तोत्रम्</div>

  <div class="stotra-container" id="stotra-container" lang="hi">
    <p>
श्रीगणेशाय नमः ।<br>
अस्य श्रीरामरक्षास्तोत्रमन्त्रस्य । बुधकौशिक ऋषिः<br>
श्रीसीतारामचन्द्रो देवता । अनुष्टुप् छन्दः ।<br>
सीता शक्ति: । श्रीमद्‌हनुमान् कीलकम् । <br>
श्रीसीतारामचंद्रप्रीत्यर्थे जपे विनियोगः ॥<br><br>

॥ अथ ध्यानम् ॥<br>
ध्यायेदाजानुबाहुं धृतशरधनुषं बद्धपद्मासनस्थं ।<br>
पीतं वासोवसानं नवकमलदलस्पर्धिनेत्रं प्रसन्नम् ॥<br>
वामाङ्कारूढसीतामुखकमलमिलल्लोचनं नीरदाभं ।<br>
नानालङ्कारदीप्तं दधतमुरुजटामण्डनं रामचन्द्रम् ॥<br>
॥ इति ध्यानम् ॥<br><br>

चरितं रघुनाथस्य शतकोटिप्रविस्तरम् ।<br>
एकैकमक्षरं पुंसां महापातकनाशनम् ॥१॥<br>

ध्यात्वा नीलोत्पलश्यामं रामं राजीवलोचनम् ।<br>
जानकीलक्ष्मणोपेतं जटामुकुटमण्डितम् ॥२॥<br>

सासितूणधनुर्बाणपाणिं नक्तं चरान्तकम् ।<br>
स्वलीलया जगत्त्रातुमाविर्भूतमजं विभुम् ॥३॥<br>

रामरक्षां पठेत्प्राज्ञः पापघ्नीं सर्वकामदाम् ।<br>
शिरो मे राघवः पातु भालं दशरथात्मजः ॥४॥<br>

कौसल्येयो दृशौ पातु विश्वामित्रप्रियः श्रुती ।<br>
घ्राणं पातु मखत्राता मुखं सौमित्रिवत्सलः ॥५॥<br>

जिह्वां विद्यानिधिः पातु कण्ठं भरतवंदितः ।<br>
स्कन्धौ दिव्यायुधः पातु भुजौ भग्नेशकार्मुकः ॥६॥<br>

करौ सीतापतिः पातु हृदयं जामदग्न्यजित् ।<br>
मध्यं पातु खरध्वंसी नाभिं जाम्बवदाश्रयः ॥७॥<br>

सुग्रीवेशः कटी पातु सक्थिनी हनुमत्प्रभुः ।<br>
ऊरू रघुत्तमः पातु रक्षःकुलविनाशकृत् ॥८॥<br>

जानुनी सेतुकृत्पातु जङ्घे दशमुखान्तकः ।<br>
पादौ बिभीषणश्रीदः पातु रामोSखिलं वपुः ॥९॥<br>

एतां रामबलोपेतां रक्षां यः सुकृती पठेत् ।<br>
स चिरायु: सुखी पुत्री विजयी विनयी भवेत् ॥१०॥<br>

पातालभूतलव्योमचारिणश्छद्मचारिणः ।<br>
न दृष्टुमपि शक्तास्ते रक्षितं रामनामभिः ॥११॥<br>

रामेति रामभद्रेति रामचन्द्रेति वा स्मरन् ।<br>
नरो न लिप्यते पापैर्भुक्तिं मुक्तिं च विन्दति ॥१२॥<br>

जगज्जेत्रैकमन्त्रेण रामनाम्नाभिरक्षितम् ।<br>
यः कण्ठे धारयेत्तस्य करस्था: सर्वसिद्धयः ॥१३॥<br>

वज्रपंजरनामेदं यो रामकवचं स्मरेत् ।<br>
अव्याहताज्ञः सर्वत्र लभते जयमङ्गलम् ॥१४॥<br>

आदिष्टवान् यथा स्वप्ने रामरक्षामिमां हरः ।<br>
तथा लिखितवान् प्रातः प्रबुद्धो बुधकौशिकः ॥१५॥<br>

आरामः कल्पवृक्षाणां विरामः सकलापदाम् ।<br>
अभिरामस्त्रिलोकानां रामः श्रीमान् स नः प्रभुः ॥१६॥<br>

तरुणौ रूपसंपन्नौ सुकुमारौ महाबलौ ।<br>
पुण्डरीकविशालाक्षौ चीरकृष्णाजिनाम्बरौ ॥१७॥<br>

फलमूलशिनौ दान्तौ तापसौ ब्रह्मचारिणौ ।<br>
पुत्रौ दशरथस्यैतौ भ्रातरौ रामलक्ष्मणौ ॥१८॥<br>

शरण्यौ सर्वसत्वानां श्रेष्ठौ सर्वधनुष्मताम् ।<br>
रक्षःकुलनिहन्तारौ त्रायेतां नो रघुत्तमौ ॥१९॥<br>

आत्तसज्जधनुषा विषुस्पृशा वक्षया शुगनिषङ्ग सङ्गिनौ ।<br>
रक्षणाय मम रामलक्ष्मणावग्रतः पथि सदैव गच्छताम् ॥२०॥<br>

संनद्धः कवची खड्‌गी चापबाणधरो युवा ।<br>
गच्छन् मनोरथोSस्माकं रामः पातु सलक्ष्मणः ॥२१॥<br>

रामो दाशरथिः शूरो लक्ष्मणानुचरो बली ।<br>
काकुत्स्थः पुरुषः पूर्णः कौसल्येयो रघुत्तमः ॥२२॥<br>

वेदान्तवेद्यो यज्ञेशः पुराणपुरुषोत्तमः ।<br>
जानकीवल्लभः श्रीमानप्रमेयपराक्रमः ॥२३॥<br>

इत्येतानि जपेन्नित्यं मद्भक्तः श्रद्धयान्वितः ।<br>
अश्वमेधाधिकं पुण्यं संप्राप्नोति न संशयः ॥२४॥<br>

रामं दूर्वादलश्यामं पद्माक्षं पीतवाससम् ।<br>
स्तुवन्ति नामभिर्दिव्यैर्न ते संसारिणो नरः ॥२५॥<br>

रामं लक्ष्मणपूर्वजं रघुवरं सीतापतिं सुंदरम् ।<br>
काकुत्स्थं करुणार्णवं गुणनिधिं विप्रप्रियं धार्मिकम् ।<br>
राजेन्द्रं सत्यसंधं दशरथनयं श्यामलं शान्तमूर्तिम् ।<br>
वन्दे लोकभिरामं रघुकुलतिलकं राघवं रावणारिम् ॥२६॥<br>

रामाय रामभद्राय रामचन्द्राय वेधसे ।<br>
रघुनाथाय नाथाय सीतायाः पतये नमः ॥२७॥<br>

श्रीराम राम रघुनन्दन राम राम ।<br>
श्रीराम राम भरताग्रज राम राम ।<br>
श्रीराम राम रणकर्कश राम राम ।<br>
श्रीराम राम शरणं भव राम राम ॥२८॥<br>

श्रीरामचन्द्रचरणौ मनसा स्मरामि ।<br>
श्रीरामचन्द्रचरणौ वचसा गृणामि ।<br>
श्रीरामचन्द्रचरणौ शिरसा नमामि ।<br>
श्रीरामचन्द्रचरणौ शरणं प्रपद्ये ॥२९॥<br>

माता रामो मत्पिता रामचन्द्रः ।<br>
स्वामी रामो मत्सखा रामचन्द्रः ।<br>
सर्वस्वं मे रामचन्द्रो दयालुः ।<br>
नान्यं जाने नैव जाने न जाने ॥३०॥<br>

दक्षिणे लक्ष्मणो यस्य वामे च जनकात्मजा ।<br>
पुरतो मारुतिर्यस्य तं वन्दे रघुनन्दनम् ॥३१॥<br>

लोकाभिरामं रणरङ्गधीरं राजीवनेत्रं रघुवंशनाथम् ।<br>
कारुण्यरूपं करुणाकरन्तं श्रीरामचन्द्रं शरणं प्रपद्ये ॥३२॥<br>

मनोजवं मारुततुल्यवेगं जितेन्द्रियं बुद्धिमतां वरिष्ठम् ।<br>
वातात्मजं वानरयूथमुख्यं श्रीरामदूतं शरणं प्रपद्ये ॥३३॥<br>

कूजन्तं रामरामेति मधुरं मधुराक्षरम् ।<br>
आरुह्य कविताशाखां वन्दे वाल्मीकिकोकिलम् ॥३४॥<br>

आपदामपहर्तारं दातारं सर्वसंपदाम् ।<br>
लोकाभिरामं श्रीरामं भूयो भूयो नमाम्यहम् ॥३५॥<br>

भर्जनं भवबीजानामर्जनं सुखसंपदाम् ।<br>
तर्जनं यमदूतानां रामरामेति गर्जनम् ॥३६॥<br>

रामो राजमणिः सदा विजयते रामं रमेशं भजे ।<br>
रामेणाभिहता निशाचरचमू रामाय तस्मै नमः ।<br>
रामान्नास्ति परायणं परतरं रामस्य दासोऽस्म्यहम् ।<br>
रामे चित्तलयः सदा भवतु मे भो राम मामुद्धर ॥३७॥<br>

राम रामेति रामेति रमे रामे मनोरमे ।<br>
सहस्रनाम तत्तुल्यं रामनाम वरानने ॥३८॥<br><br>

इति श्रीबुधकौशिकविरचितं श्रीरामरक्षास्तोत्रं संपूर्णम् ॥<br>
॥ श्रीसीतारामचंद्रार्पणमस्तु ॥<br>
    </p>
  </div>
</div>
